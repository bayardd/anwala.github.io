Trump firmerà la legge anti-shutdown ma dichiarerà lo stato dʼemergenza
La mossa del presidente per avere i soldi per costruire il muro al confine del Messico
Donald Trump
globalist 14 febbraio 2019
Il presidente Donald Trump è pronto a firmare l'accordo bipartisan sulla sicurezza alla frontiera senza fondi per il muro col Messico per evitare un nuovo  shutdown  ma dichiarerà una emergenza nazionale per ottenere soldi per il muro stesso. Lo ha annunciato Mitch McConnell, leader dei repubblicani al Senato americano. L'intesa prevede 1,3 miliardi di dollari circa contro i 5,7 miliardi originariamente chiesti da Trump.
Su questi 5,7 miliardi si impantanarono le trattative che il 22 dicembre scorso fecero scattare la paralisi parziale del governo federale, finita solo dopo 35 giorni (un record). Grazie a un provvedimento temporaneo, e privo dei soldi per il muro, il governo federale è stato riaperto il 25 gennaio scorso fino al 15 febbraio. Al Senato sta per iniziare il voto sull'accordo anti-shutdown. Poi toccherà alla Camera approvare lo stesso testo, che a quel punto potrà arrivate sulla scrivania di Trump per una firma che lo trasformerà in legge.
