לכתבה
הגרלת הבית העליון של גביע דייויס נערכה אתמול (חמישי) והבשורה הגדולה שיצאה משם, באופן מפתיע, נוגעת דווקא לליאונל מסי. כזכור, מי שהוביל את השינוי המשמעותי במבנה של תחרות הנבחרות של הטניס הוא לא אחר מאשר בלם ברצלונה ג'רארד פיקה, שעומד בראש חברת המשקיעים "קוסמוס" שמשקיעה בתחרות שלושה מיליארד דולר.
פיקה חשף שגם מסי הוא בין המשקיעים בחברת "קוסמוס" ואמר: "ליאו יודע על כל המהלך הזה הרבה יותר מכולם כי הוא מעורב ב'קוסמוס'", סיפר פיקה, "הוא שותף והוא חלק ממשפחת 'קוסמוס', הוא אוהב טניס מאוד. יש בינינו מערכת יחסים של 18 שנה מאז שהוא הגיע למועדון ואני תמיד מנסה לחלוק איתו את הדברים שאני חושב עליהם. הוא אוהב מאוד את זה שהוא חלק מגביע דייויס והוא רצה מאוד להיות חלק מזה".
ההגרלה המלאה:
בית א': צרפת, סרביה, יפן
בית ב': קרואטיה, ספרד, רוסיה
בית ג': ארגנטינה, גרמניה, צ'ילה
בית ד': בלגיה, אוסטרליה, קולומביה
בית ה': בריטניה, קזחסטן, הולנד
בית ו': ארה"ב, איטליה, קנדה
שותפים עסקיים. פיקה ומסי (צילום: רויטרס)
ליאונל מסי חוגג עם ג'רארד פיקה (צילום: רויטרס)
פיקה בן ה-32 גם נשאל איך הוא מספיק גם לשחק בברצלונה וגם להתעסק במשך ימים שלמים בגביע דייויס וענה: "אמרו לי שלא מבינים איך אני מספיק את הכול. חלק מהשחקנים לא ממש עוקבים, אבל הרבה מהם מתרגשים מאוד ורוצים להגיע לראות את המשחקים שיהיו במדריד. הם רגילים לזה איתי, אני צריך להיות תמיד עסוק, אני לא יכול לשבת בבית בעצלות ולא לעשות כלום, לא להתאמן או לנוח. זה מי שאני וזה כך מאז שהייתי צעיר מאוד. אני תמיד רוצה להיות מעורב במה שגורם לי סיפוק".
פיקה הוסיף ואמר: "אני לא רוצה שדעתי תוסח כי יש לי עבודה נוספת, והיא לשחק כדורגל. זה עוזר לי להישאר מרוכז, אפילו יותר מרוכז ולא לעשות טעויות על המגרש כי אחרת ישר יעבירו אליי ביקורת". הבלם נשאל מה דעתו על הביקורת שהוטחה בו מכיוונם של טניסאים כמו רוג'ר פדרר וקפטן אוסטרליה לייטון יואיט וענה: "אני שונא את זה, כי זה לא עוסק בי ואני לא רוצה את השם שלי על התחרות. לגביע דייויס יש היסטוריה ענקית. אני מקווה שנצליח לשנות את הדעה של כולם על השינוי. אני מקווה שבעוד כמה שנים כולם יחזרו אחורה ויגידו שהם מברכים על השינוי".
פיקה הוסיף: "אני מכבד את דעתו של לייטון יואיט, הוא היה שחקן נהדר. מה שאני יכול לומר זה שיש בגביע דייויס המון אנשים שאוהבים טניס, מבינים וחיים טניס כמו אלברט קוסטה, שגם זכה בטורניר גרנד סלאם. אני מבין שכשכדורגלן נכנס לעולם הטניס זה מרגיש קצת מוזר, אבל בסופו של דבר אני לא הולך לשנות את החוקים של הטניס. אני מבין שאני חדש כאן ואני מנסה להבין את כולם. בזמננו זה קל מאוד להגיד כל מה שאתה חושב ואני מקבל את זה בהבנה".
פיקה הודה שהוא עדיין רוצה לדבר עם פדרר ואמר: "עדיין לא דיברתי איתו אישית, אני אנסה כי אני חושב שזה חשוב מאוד. אני לא יודע אם הוא זוכר אבל פגשתי אותו בבאזל לפני עשר שנים כששיחקנו שם בליגת האלופות והוא הגיע לחדר ההלבשה שלנו. הוא היה האליל שלי כילד וזה היה חלום".
שתף
