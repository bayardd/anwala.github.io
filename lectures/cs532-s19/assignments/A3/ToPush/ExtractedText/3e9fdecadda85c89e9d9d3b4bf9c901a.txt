Υπόθεση Ουζόχο: Μεγάλη αγωνία για την τελική κατάληξη του σίριαλ
Σήμερα η απόφαση και το σκεπτικό του Αθλητικού Δικαστή
24sports team
info@24sports.com.cy
15 ΦΕΒΡΟΥΑΡΙΟΥ 2019 - 07:13
Σήμερα είναι η μεγάλη μέρα που ο Αθλητικός Δικαστής, Αριστοτέλης Βρυωνίδης, θα γνωστοποιήσει την απόφαση του και το σκεπτικό αυτής για το αν θα απορρίψει ή όχι την ένσταση που κατέθεσε ο Απόλλωνας κατά του κύρους του αγώνα με την Ανόρθωση για αντικανονική συμμετοχή του Νιγηριανού τερματοφύλακα, Φρανσίς Ουζόχο στο ντέρμπι.
Ως γνωστό ο ΚΟΑ ακύρωσε το δελτίο υγείας του Νιγηριανού τερματοφύλακα σε έκτακτη συνεδρία που έγινε το περασμένο Σάββατο. Τα πρακτικά της συνεδρίας του Σαββάτου επικυρώθηκαν ήδη από την Τρίτη. Χθες (14/2), λίγο πριν από την έναρξη της διαδικασίας της εκδίκασης, ο ΚΟΑ απέστειλε συμπληρωματικά κάποια έγγραφα τα ποία αναμένεται να ρίξουν φως στην πολύκροτη υπόθεση.
Στην χθεσινή εκδίκαση της ένστασης παρέστησαν και οι δικηγόροι των δυο ομάδων, Ανδρέας Κορομίας για τον Απόλλωνα και Γιώργος Χριστοφίδης από πλευράς Ανόρθωσης, οι οποίοι αγόρευσαν, παρά το γεγονός ότι είχαν ήδη κατατεθεί και γραπτώς οι θέσεις των δυο ομάδων.
Σε περίπτωση που κρίνει ο Αθλητικός Δικαστής πως ήταν αντικανονική η συμμετοχή του Ουζόχο στο ντέρμπι με τον Απόλλωνα, θα υπάρξει αφαίρεση εννιά βαθμών (μηδενισμός στο ντέρμπι και -6) από την Ανόρθωση. Ωστόσο, το θέμα δεν αναμένεται να κλείσει οριστικά ούτε μετά την πρωτοβάθμια εκδίκαση της ένστασης. Πιθανότατα, η ομάδα που θα νοιώσει αδικημένη από το αποτέλεσμα της ένστασης, θα εφεσιβάλει την απόφαση.
