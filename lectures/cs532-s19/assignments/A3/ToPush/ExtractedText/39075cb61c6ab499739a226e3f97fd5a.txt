కర్నేవర్ సెంచరీ
Fri,February 15, 2019 12:42 AM
-విదర్భ425 ఆలౌట్ -95 పరుగుల తొలి ఇన్నింగ్స్ ఆధిక్యం -రెండో ఇన్నింగ్స్‌లో పోరాడుతున్న రెస్టాఫ్ ఇండియా -ప్రస్తుతం 106/2
నాగ్‌పూర్: రంజీ చాంపియన్ విదర్భ జట్టు ఇరానీకప్‌లోనూ అద్భుత పోరాటంతో అలరిస్తున్నది. అజింక్యా రహానే సారథ్యంలోని రెస్టాఫ్ ఇండియా జట్టుతో జరుగుతున్న మ్యాచ్‌లో  95 పరుగుల కీలకమైన తొలి ఇన్నింగ్స్ ఆధిక్యం అందుకుంది. విదర్భ జట్టులో లెఫ్టార్మ్ స్పిన్నర్ అక్షయ్ కర్నేవర్(133 బంతుల్లో 102 నాటౌట్) కెరీర్‌లో తొలి ఫస్ట్‌క్లాస్ సెంచరీని సాధించి ఆధిక్యాన్నందించాడు. కర్నేవర్‌తోపాటు చివరలో అక్షయ్ వాఖరే(20), పేసర్ రజనీశ్ గుర్బాని(28) రాణించారు. దీంతో విదర్భ జట్టు తొలి ఇన్నింగ్స్‌లో 425 పరుగులకు ఆలౌటైంది. తొలి ఇన్నింగ్స్‌లో రెస్టాఫ్ ఇండియా జట్టు 330 పరుగులకు ఆలౌటైన సంగతి తెలిసిందే. ఏడో వికెట్‌కు వికెట్ కీపర్  అక్షయ్ వాడ్కర్(73), కర్నేవర్ కలిసి 79 పరుగుల భాగస్వామ్యం అందించారు. గురువారం  6 వికెట్ల నష్టానికి 245 పరుగుల ఓవర్‌నైట్ స్కోరుతో విదర్భ బ్యాటింగ్‌ను వాడ్కర్, కర్నేవర్ కొనసాగించారు.
మరో 85 పరుగులు చేస్తే తొలి ఇన్నింగ్స్ ఆధిక్యం సంపాదించే పరిస్థితి ఉండగా చేతిలో నాలుగు వికెట్లు మాత్రమే ఉన్నాయి. విదర్భ ఆశలు మొత్తం వాడ్కర్‌పైనే ఉండగా.. కెరీర్‌లో 11 ఫస్ట్‌క్లాస్ మ్యాచ్‌లాడిన కర్నేవర్ ఆఫ్ స్పిన్‌తోపాటు తనలోని బ్యాట్స్‌మన్‌ను బయటకి తీసుకువచ్చాడు. ఒకవైపు రెస్ట్ బౌలర్లు విజృంభిస్తున్నా 13 ఫోర్లు, 2 సిక్సర్లతో తొలిసారి సెంచరీ మైలురాయిని అందుకున్నాడు. ఓవర్‌నైట్ స్కోరుకు మరో 23 పరుగులు జోడించి వాడ్కర్ ఔటైనా ..టెయిలెండర్ల సహకారంతో కర్నేవర్ జట్టుకు ఆధిక్యాన్నందించాడు. రెస్ట్ జట్టులో యువ లెగ్ స్పిన్నర్ రాహుల్ చహర్(4/112), గౌతమ్(2/33), ధర్మేంద్ర సింగ్ జడేజా(2/111), పేసర్ అంకిత్ రాజ్‌పుత్(2/84) వికెట్లు పడగొట్టారు.
ఆదుకున్న రహానే, విహారి
అనంతరం రెండో ఇన్నింగ్స్ ప్రారంభించిన రెస్ట్ జట్టుకు ఆదిలోనే ఎదురుదెబ్బ తగిలింది. రెస్ట్ ఓపెనర్ అన్మోల్ ప్రీత్‌సింగ్(6) తొందరగా ఔటై మరోసారి నిరాశపరచగా, టీమ్ ఇండియా టెస్ట్ ఓపెనర్ మయాంక్ అగర్వాల్ 27 పరుగులకు పెవిలియన్ చేరాడు. ఈ దశలో  కెప్టెన్ రహానే(25 నాటౌట్), హనుమ విహారి(40 నాటౌట్) రెస్ట్ జట్టును ఆదుకున్నారు. వీరిద్దరూ ఆచితూచి ఆడి మరో వికెట్ పడకుండా మూడోరోజును ముగించారు. గురువారం ఆట ముగిసేసరికి రెస్ట్ జట్టు 2 వికెట్ల నష్టానికి 102 పరుగులు చేసింది.
సంక్షిప్తస్కోరు: రెస్ట్ ఆఫ్ ఇండియా తొలి ఇన్నింగ్స్ 330, రెండో ఇన్నింగ్స్ 102/2. (హనుమ విహారి 40 నాటౌట్, మయాంక్ అగర్వాల్ 27, అక్షయ్ వాఖరే 1/31). విదర్భ తొలి ఇన్నింగ్స్ 425.  (అక్షయ్ కర్నేవర్ 102 నాటౌట్, వాడ్కర్ 73, సంజయ్ రామస్వామి 65, రాహుల్ చహర్ 4/112)
448
