ప్రపంచకప్ జట్టులో పంత్ ఉండాల్సిందే
Fri,February 15, 2019 12:43 AM
రిషబ్ పంత్ ఓ మ్యాచ్ విన్నర్.. బ్యాకప్ ఓపెనర్‌గా కూడా పనికొస్తాడు.. రోహిత్‌లాగా సిక్సర్లు కొట్టడంలో దిట్ట.. ఇలాంటి లక్షణాలు ఉన్న ఢిల్లీ డాషింగ్ బ్యాట్స్‌మన్‌కు ప్రపంచకప్ జట్టులో చోటు ఉండాల్సిందేనని మాజీ పేసర్ ఆశిష్ నెహ్రా అన్నాడు. చిన్నప్పట్నించి రిషబ్ ఆటను దగ్గర్నిండి చూసిన నెహ్రా.. టీమ్‌ఇండియా తుది జట్టులోకి అతన్ని ఎందుకు తీసుకోవాలో చెప్పిన ఐదు కారణాలు.
1. జట్టు విజయంలో ప్రతి ఒక్కరు ఎంతో కొంత పాత్ర పోషిస్తారు. కానీ వరల్డ్‌కప్‌లాంటి మెగా ఈవెంట్‌లో ఎక్స్ ఫ్యాక్టర్ అనేది చాలా ముఖ్యం. రిషబ్ సహకారం అందించేవాడే కాదు. అతనో మ్యాచ్ విన్నర్. కాబట్టి తుది జట్టులో అతను ఉండాలి. టీమ్‌ఇండియా బ్యాటింగ్ లైనప్‌ను పరిశీలిస్తే టాప్-7లో ధవన్ ఒక్కడే ఎడమచేతి వాటం ఆటగాడు. రిషబ్‌ను తీసుకుంటే కుడి, ఎడమ కాంబినేషన్ చక్కగా కుదురుతుంది.2. ఒకటి నుంచి ఏడు స్థానాల్లో ఎక్కడైనా బ్యాటింగ్ చేయగలడు. కెప్టెన్ విరాట్, మేనేజ్‌మెంట్ అతన్ని ఎక్కడైనా, ఎలాగైనా ఉపయోగించుకోవచ్చు. 3. రోహిత్‌లాగా భారీ సిక్సర్లు కొట్టడంలో రిషబ్ దిట్ట. ఈ నైపుణ్యంలో అతను రెండో స్థానంలో ఉంటాడు. వరల్డ్‌కప్‌లో ఈ సత్తా చాలా అవసరం. 4. ఎలాంటి పరిస్థితుల్లోనైనా భయం లేకుండా బ్యాటింగ్ చేస్తాడు. ఒత్తిడిని అసలు దరి చేరనీయడు. ఇంగ్లండ్ పిచ్‌లపై ఈ లక్షణం చాలా అవసరం. 5. జట్టులో ఒంటిచేత్తో మ్యాచ్‌ను గెలిపించే వాళ్లలో విరాట్, రోహిత్, బుమ్రా ముందుంటారు. వాళ్ల సరసన రిషబ్‌ను కూడా చేర్చొచ్చు. రాయుడు, జాదవ్, దినేశ్ కార్తీక్ అందరూ మంచి ఆటగాళ్లే. కాకపోతే అందరూ ఒకే తరహాలో ఆడతారు. ఈ పరిస్థితుల్లో ఎక్స్ ఫ్యాక్టర్ ఆటగాడు ఉండటం చాలా అవసరం. ఆ సత్తా రిషబ్‌లో ఉంది. మూడో ఓపెనర్‌గా రిషబ్‌ను, మిడిలార్డర్‌లో కార్తీక్‌ను సర్దుబాటు చేసుకోవచ్చు.
వికెట్ కీపర్ ఒక్కడే..
15 మంది జట్టులో ముగ్గురు వికెట్ కీపర్లు ఉండటం సరైందేనన్న వ్యాఖ్యలను నెహ్రా ఖండించా డు. పంత్, కార్తీక్‌లను రెండో, మూడో వికెట్ కీపర్లుగా చూడటం సరైంది కాదన్నాడు. మనీశ్ పాండే, శ్రేయాస్ అయ్యర్‌ను కాదని ఒకవేళ రిషబ్, కార్తీక్‌ను తీసుకుంటే వాళ్లను స్పెషలిస్ట్ బ్యాట్స్‌మెన్‌గానే పరిగణించాలి. వికెట్ కీపర్లుగా చూడొద్దు. అలా చూడటం వల్ల ఎంపిక మొత్తం తప్పు దారి పడుతుంది. ప్రస్తుతం జట్టులో విలువైన ఏకైక కీపర్ ధోనీ ఒక్కడే. అతన్ని కాదని మరెవరికీ అవకాశం రాదు అని నెహ్రా స్పష్టం చేశాడు.
734
